Eigenlijk had ArcOS nooit een visie. Het begon als een weekendproject waarin ik wilde ontdekken wat er allemaal mogelijk was met mijn groeiende HTML-, CSS- en JS-vaardigheden. De eerste versie van ArcOS, genaamd WebOSv1, zou een tweedaags project zijn. Dat liep helaas anders. Ik bleef de eerste versie aanpassen, totdat ik alles uiteindelijk weggooide en verderging met WebOSv2. v2 had daadwerkelijk verplaatsbare vensters en een fatsoenlijke taakbalk en startmenu ten opzichte van v1. Het ontwerp leek opvallend veel op Windows XP, want tja, ik ben een fan van XP. WebOSv2 was echter niet het beste wat het kon zijn, aangezien alle JavaScript-code in één enkele script-tag in de HTML stond. Door die... bijzondere keuze telde het index-bestand van WebOSv2 bijna duizend regels. Vergeet niet, ik was nog een beginnende developer.

Na WebOSv2 brak het tijdperk van Electron en NodeJS aan. Ik begon impulsief aan WebOSv3, omdat ik net had ontdekt dat Discord en andere grote applicaties het ook gebruikte. Ik volgde een tutorial van lang geleden om te zien of ik het werkend kon krijgen, en toen dat lukte, ging ik meteen aan de slag met WebOSv3. v3 bracht veel verbeteringen ten opzichte van v2, wat eigenlijk wel de trend lijkt te zijn, toch? Hoe dan ook, v3 had een bestandssysteem, meerdere gebruikers, een hoop personalisatieopties en zelfs een terminal die in JavaScript was geschreven. Toen WebOS veranderde in ArcOS, verhoogde ik de versie van v3 naar v4, niet omdat ik opnieuw begon, maar omdat de rebranding van het project het hele uiterlijk en gevoel veranderde. WebOSv3 werd ArcOSv4.

In juli 2022 wilde ik iets anders doen. Ik had al meer dan twee jaar Vanilla JS-implementaties van ArcOS geschreven en wilde daar verandering in brengen. Daarom besloot ik de compleet andere kant op te gaan: ik maakte ArcOS v5 met Typescript en Svelte. Omdat v5 een JS-framework gebruikte, kon ik niet langer gebruik maken van het bestandssysteem van de gebruiker. Dus in plaats van dat probleem te omzeilen, schreef ik een backend waarmee gebruikers verbinding konden maken, zodat ze hun bestanden en instellingen in de cloud konden opslaan in plaats van lokaal. Dit werkte perfect.

En toen, aan het einde van 2023, begon ArcOS v6. Het idee was eenvoudig: ik wilde de implementatie van v5 opnieuw vormgeven om een stabielere, professionelere en verfijndere ervaring voor de gebruiker te maken. Het had services, meerdere applicatie-instanties door middel van processen, een consistente UI, een systeem voor bug reports, meer achtergronden en zelfs experimentele sideloading. Na vier lange jaren van coderen voor WebOS en ArcOS besloot ik het project uit de lucht te halen. De realiteit was dat ik er niet langer plezier in had. Dus op 1 september nam ik afscheid van de servers, van mijn team, van vier jaar hard werk, zodat ik me kon richten op Sacruda.

En dat is waar het verhaal zou moeten stoppen. Klinkt als een happy-ending, toch? Vijf jaar aan werk in harmonie afgesloten en het project achter mij gelaten. Mijn levenswerk, achterwegen gelaten. Ik ben vast niet de eerste die jou vertelt dat je niet zomaar jouw levenswerk weg kan gooien. Een project waar je meer dan vier jaar werk in hebt gestopt kun je niet zomaar afsluiten en laten verdwijnen in de eindeloze leegte van de geschiedenis. Merk je waar ik heen ga? Op 1 januari 2025 besloot ik het ArcOS-project zelfstandig voort te zetten na maanden geleden het team en het project achter mij te laten. Dit jaar ben ik van plan om ArcOS v7 uit te brengen: in feite een compleet opnieuw ontworpen versie van ArcOS die geen overeenkomsten heeft met de vorige versies.
